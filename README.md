# zerodlakk.pl
Repozytorium organizacji "Zero dla Kościoła katolickiego"

# MANIFEST
My, ludzie wolni od religijnej indoktrynacji, sądzimy, że nasz kraj zasługuje na wprowadzenie zasad świeckiej praworządności do wszystkich sfer życia publicznego. Postulujemy realny rozdział Kościoła i państwa, oczekujemy od polskich władz walki z dyskryminacją i bezwzględnego stosowania zasady równości wszystkich wobec prawa. Walczymy o Polskę wolną od dyktatu religii! Nie żądamy wiele, chcemy tylko ZERO, ZERO dla Kk!

1. ZERO PRZYWILEJÓW
Żądamy takich samych zasad dla Kościoła katolickiego jak dla innych prywatnych instytucji. Domagamy się zerwania, rozwiązania lub unieważnienia konkordatu.

2. ZERO FINANSOWANIA
Kościół katolicki otrzymał i zagarnął od państwa polskiego już nazbyt wiele ze środków i dóbr publicznych. Opowiadamy się za bezwarunkowym ucięciem finansowania z naszych podatków, za likwidacją bonifikat i funduszu kościelnego. Stanowczo sprzeciwiamy się przyznawaniu Kościołowi katolickiemu gruntów, ulg podatkowych oraz finansowaniu ubezpieczeń i wypłacaniu państwowych pensji księżom katolickim. Żądamy zwrotu zagrabionego mienia państwowego. Wszystkie obiekty i placówki finansowane z budżetu państwa powinny mieć status świecki i stanowić własność Rzeczypospolitej Polskiej. Domagamy się finansowej transparentności Kościoła katolickiego jako instytucji oraz jawności finansów spółek skarbu państwa. Organizacje religijne powinny być utrzymywane tylko i wyłącznie z dobrowolnych składek ich członków.

3. ZERO PROPAGANDY
Nie zgadzamy się na emisję i finansowanie kościelnej propagandy z zasobów finansowych państwa i mediów państwowych. Uważamy, że publiczne media, szkoły, urzędy, jednostki wojskowe i inne jednostki budżetowe nie mogą promować żadnego z wyznań religijnych, a przestrzeń publiczna powinna być neutralna światopoglądowo. Państwowe urzędy oraz placówki szkolne i dydaktyczne mają być zgodnie ze statusem państwa, świeckie i neutralne w sprawach religii i przekonań. Nie ma naszej zgody na lokowanie w ich obrębie jakichkolwiek znaków i symboli religijnych, jak również organizację na ich terenie wydarzeń związanych z kultem. Należy ścigać i karać kler za nieprzestrzeganie prawa powszechnego odnoszącego się do propagowania przemocy w rodzinie, nawoływania do łamania praw obywatelskich, rasizmu, antysemityzmu, homofobii, mizoginii, etc..

4. ZERO POBŁAŻANIA
Domagamy się natychmiastowego pociągnięcia instytucjonalnego Kościoła katolickiego do odpowiedzialności za przestępstwa. Jednakowoż domagamy się pociągnięcia do odpowiedzialności jako współwinnych, biskupów katolickich ukrywających sprawców. Żądamy stosowania przewidzianych w prawie powszechnym, kodeksowych kar wobec kościelnych pedofilów-gwałcicieli oraz surowego karania za głoszenie mowy nienawiści, nawoływanie do przestępstw i za inne naruszenia prawa jakich dopuszczają się funkcjonariusze kościelni.

5. ZERO INGERENCJI
Zwierzchnicy Kościoła katolickiego mogą opiniować polskie prawo wyłącznie na własny użytek. Ich zdanie nie może mieć wpływu na legislację, decyzje urzędów, państwową służbę zdrowia, kulturę, szkolnictwo ani żadną inną sferę życia publicznego. Niedopuszczalne jest ingerowanie biskupów i księży katolickich w działania polskich szkół publicznych, angażowanie nauczycieli do organizacji wydarzeń związanych z kultem oraz niekonstytucyjnego - sugestywnego ankietowania rodziców uczniów w zakresie przekonań religijnych. Media publiczne i spółki państwowe muszą być wolne i niezdeterminowane treściami, ideologią i doktryną katolicką. Naciski na urzędników ze strony Kk powinny być piętnowane i karane jak każdy korupcjogenny lobbing.

6. ZERO PRZYMUSU
Obywatel nie jest zobowiązany żyć pod dyktando prawa kanonicznego ani innych praw przewidzianych do stosowania w jakimkolwiek związku wyznaniowym. Państwo nie może stawiać obywatela w sytuacji, w której nie ma on wyboru i zmuszany jest do poddania się indoktrynacji religijnej. Niedopuszczalne jest mieszanie sfer świeckiej i religijnej, zmuszanie dzieci do uczestnictwa we mszy i szkolnej katechezie. Należy zakazać księżom kapelanom namaszczania chorych bez ich zgody w państwowych placówkach medycznych. Nie akceptujemy braku nadzoru państwowego Urzędu Ochrony Danych Osobowych nad Kościelnym Inspektorem Ochrony Danych. Dość już zbrojnej ordy policjantów i żołnierzy otaczających kordonem bezkarnych biskupów i księży.
